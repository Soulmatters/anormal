---

templateKey: blog-post
path: 2016/11/20/liber
title: Liber
date: 2016-11-20T11:34:54+02:00
description: Du-te unde nu te vede nimeni, dă pe gât cu gaz, aprinde-ți țigara și spune-ți rugăciunea.Nu-i pasă nimănui de tine. Codul tău alocat în certificatul de naștere atestă existența ta dar atât
image: /content/images/2017/01/bird-984559_1920.jpg

---

Du-te unde nu te vede nimeni, dă pe gât cu gaz, aprinde-ți țigara și spune-ți rugăciunea.

Nu-i pasă nimănui de tine. Codul tău alocat în certificatul de naștere atestă existența ta dar atât. Poți să-ți schimbi numele, adresa, viața cu totul, însă în registru rămâi cu eticheta primită la naștere. Ești identificabil prin acest cod. Ești iscălit într-un sistem de control, apoi înrolat, centrat pe roată și întins din toate membrele pentru ca recoltarea să înceapă.

Nu te-ai născut liber. Ai tăi au plătit pentru tine să apari pe lume. Înrobiți fiind în același sistem, condiția ta nu a fost una de om liber din start.

Preiei datoriile părinților. Ai tăi au vrut să-ți asigure o viață bună, s-au îndatorat la Sistemul Unic de Subjugare cu Frumosul și tu acum plătești pentru ei. Dacă unul sau amândoi s-au stins, tu preiei tot. Dacă sunt încă vii, trebuie să le peticești găurile create de lumea în care au trăit și au muncit toată viața, în zadar. 

Este lumea care s-a descotorosit de ai tăi, nemaifiind productivi și pe care-i trimite la casat în curând. Taxele pentru casare sunt mari și vai de rudele rămase în viață. Nici mort nu ești liber, pentru că cei dragi trebuie să se ocupe de defuncta-ți carcasă. Nici mort nu poți fi liniștit și te gândești cum poți să bântui mai repede și să dai o mână de ajutor. Să apari brusc și să-i sperii pe executorii judecătorești și pe alte autorități ce-i împovărează mai mult pe cei dragi.

Naștere, trai, moarte. Între aceste repere viața ta se desfășoară și totul se poate vedea doar prin diapozitivele amintirilor. 

Îți vezi copii mai mult în poze, decât în realitate. Îți sacrifici viața pentru a le putea oferi confort material. Apoi, la sfârșitul vieții tale, ei trebuie să plătească factura pentru faptul că s-au născut. Unii o fac de bună voie și din probitate morală, pe alții nu-i interesează. Nu-i judeca! Au și ei dreptatea lor. Nici un copil nu este obligat să cârpească bătrânețile alor săi. O face numai dacă vrea și atât.

Mă rog, continuăm...

Îți stingi amarul la sfârștiul săptămânii sau seară de seară cu diverse licori, jocuri pe calculator sau altele. Dacă ești femeie, ai grijă în mod obsesiv ca toată casa să fie lună, să ai mâncare, să faci și cumpărături. Totul într-un registru de nervi și de nemulțumiri, unde îți mai și cicălești bărbatul până la epuizare. 

Nu te mira că bărbatu-ți bea până nu mai poate, că se îngrașă sau că nu i se mai... scoici când i te dezvălui, la lună în cel mai bun caz. Dacă ți-a dat șansa să ai plozi, lasă-l să se bucure de viață. Tu ai vrut mai mult să ai copii. În tine este conflictul oedipian care trebuie să se încheie. De ce să-l acuzi și să-l subjugi pe bărbat, în loc să-l mângâi și să fiți uniți în greutățile vieții?

Ai vrea să trăiești mai mult și să ai timp de tine. Nu poți. Însăși natura ta te inrobește în fața lor. În fața celor care profită de nevoile firești pentru adăpost-hrană-reproducere. 

Simți că nu mai poți, nu ai unde să fugi. Însăși existența ta te ține captiv și îngropat într-un mare cavou mundan. Totuși, nu pierde lupta cu viața. Luptă cât poți, zâmbește cât mai des, visează tot mai profund. În această temniță a vieții, doar visurile tale sunt încă libere.

Urmează-ți visurile, suflet drag!


